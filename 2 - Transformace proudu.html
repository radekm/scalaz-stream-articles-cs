<!DOCTYPE html>
<html>
<head>
<meta http-equiv="content-type" content="text/html; charset=utf8">
<title>scalaz-stream 2: Transformace proudů</title>
</head>

<body>
<h1>scalaz-stream 2: Transformace proudů</h1>

<p>
Proudy dat jsou v knihovně scalaz-stream reprezentovány jako procesy.
V tomto článku si řekneme, co je to proces, ukážeme si, jak se procesy konstruují
a jak je lze propojit pomocí rour.
</p>

<p>
V článku budeme pracovat s knihovnou scalaz-stream verze 0.6a,
začneme jejím stažením:
</p>

<pre>
git clone https://github.com/scalaz/scalaz-stream
cd scalaz-stream
git checkout series/0.6a
</pre>

<p>
Knihovnu budeme používat z REPLu:
</p>

<pre>
./sbt console
</pre>

<p>
Příklady v článku předpokládají následující importy:
</p>

<pre>
import scalaz.concurrent.Task
import scalaz.stream
</pre>

<h2>Konstrukce procesů</h2>

<p>
Knihovna scalaz-stream reprezentuje proudy dat jako procesy,
které provádí určité požadavky a na základě jejich výsledků
produkují prvky. Tyto procesy mají typ
<code>Process[F[_], A]</code>, kde <code>F</code> je typ požadavků
a <code>A</code> je typ produkovaných prvků.
Například proud řádků ze souboru je reprezentován procesem
</p>

<pre>
io.linesR("file.txt")
</pre>

<p>
typu <code>Process[Task, String]</code>. Tento proces dělá požadavky typu
<code>Task</code> a produkuje řádky typu <code>String</code>.
<code>Task</code> je typ požadavků, jenž zahrnují vedlejší efekty,
zejména (asynchronní) vstup a výstup. Typ <code>Process[Task, String]</code>
nám tedy říká, že proces bude dělat vstup a výstup a produkovat řetězce.
</p>

<p>
Jak jsme viděli minule, s procesy lze v určitých situacích pracovat
jako se sekvencemi. Například prázdnou sekvenci resp. sekvenci
s prvky 1, 2, 4, 8 zkonstruujeme takto
</p>

<pre>
Seq.empty // Alternativne: Seq()
Seq(1, 2, 4, 8)
</pre>

<p>
a analogicky zkonstruujeme proces, jenž neprodukuje žádné prvky
resp. produkuje prvky 1, 2, 4, 8
</p>

<pre>
Process.empty // Alternativne: Process()
Process(1, 2, 4, 8)
</pre>

<p>
Tyto dva procesy mají typ <code>Process[Nothing, Nothing]</code> resp.
<code>Process[Nothing, Int]</code>. Z typů je patrné, že první proces
neprodukuje žádné prvky a druhý proces produkuje celá čísla.
Dále je vidět, že oba procesy nedělají žádné požadavky.
</p>

<p>
Typ procesů je kovariantní v obou parametrech, tudíž máme-li
</p>

<pre>
val p: Process[Nothing, Int] = Process(1)
</pre>

<p>
lze provést následující přiřazení
</p>

<pre>
val q: Process[Task, Int] = p
val r: Process[Nothing, Any] = p
val s: Process[Task, Any] = p
</pre>

<p>
Chceme-li změnit typ požadavku z <code>Nothing</code> na <code>Task</code>,
lze použít funkci <code>liftIO</code>.
</p>

<p>
V modulu <code>Process</code>
</p>

<pre>
import Process._
</pre>

<p>
se nachází celá řada funkcí pro konstrukci
procesů. Oblíbené jsou například funkce <code>emit</code> a <code>emitAll</code>.
První vytváří proces, jenž produkuje právě jeden prvek,
druhá vytváří proces, jenž produkuje prvky z dané sekvence.
Tedy
</p>

<pre>
emit(1)
</pre>

<p>
se chová jako <code>Process(1)</code> a
</p>

<pre>
emitAll(Seq(1, 2, 4))
</pre>

<p>
se chová jako <code>Process(Seq(1, 2, 4): _*)</code>. Předaná sekvence
může být i nekonečná:
</p>

<pre>
emitAll(Stream.continually(1))
</pre>

<p>
Procesy, jenž produkují nekonečně mnoho prvků, můžeme
vytvářet i bez nekonečných sekvencí. Například
</p>

<pre>
Process(1, 2, 3).repeat
</pre>

<p>
se chová jako <code>Process(1, 2, 3) ++ Process(1, 2, 3) ++ Process(1, 2, 3) ++ &hellip;</code>,
což můžeme zapsat také pomocí rekurze
</p>

<pre>
def repeated: Process[Nothing, Int] =
    Process(1, 2, 3) ++ repeated
</pre>

<p>
Vyhodnocení výrazu <code>repeated</code> skončí díky tomu, že se druhý argument <code>++</code>
předává jménem &ndash; tedy nevyhodnocuje se před zavoláním funkce <code>++</code>.
Při vytváření složitějších procesů využijeme funkce s parametry:
</p>

<pre>
def fib(a: Int = 0, b: Int = 1): Process[Nothing, Int] =
    emit(a) ++ fib(b, a + b)
</pre>

<p>
Volání <code>fib()</code> vytvoří proces Fibonacciho čísel,
stav procesu se předává pomocí parametrů funkce.
</p>

<h2>Spouštění procesů</h2>

<p>
Chceme-li, aby program něco dělal, musíme ho spustit. Stejně to funguje i s procesy &ndash;
aby proces něco dělal, musíme ho spustit. V minulém díle jsme procesy spouštěli
dvojím voláním funkce <code>run</code>:
</p>

<pre>
io.linesR("file.txt").run.run
</pre>

<p>
Přirozenou otázkou je, proč se <code>run</code> používá dvakrát. 
<code>io.linesR("file.txt")</code> má typ
<code>Process[Task, String]</code> a první volání <code>run</code>
z tohoto procesu vytvoří hodnotu typu <code>Task[Unit]</code>.
První volání vlastně nahradí proces, který dělal požadavky typu
<code>Task[_]</code>, jedním velkým požadavkem typu <code>Task[Unit]</code>.
A jak už asi tušíte, aby se něco stalo, i tento velký požadavek typu
<code>Task[Unit]</code> je třeba spustit,
což se provede druhým voláním <code>run</code>. Výraz
</p>

<pre>
io.linesR("file.txt").run.run
</pre>

<p>
přečte řádky souboru <code>file.txt</code> a vrátí <code>Unit</code>.
Pokud bychom chtěli vrátit přečtené řádky,
musíme místo prvního <code>run</code> použít <code>runLog</code>:
</p>

<pre>
io.linesR("file.txt").runLog.run
</pre>

<p>
<code>runLog</code> uloží prvky, jenž proces vyprodukuje.
V našem případě <code>runLog</code> vrátí hodnotu
typu <code>Task[IndexedSeq[String]]</code>,
jejímž spuštěním dostaneme sekvenci řádků souboru.
Stejně jako <code>run</code> ani <code>runLog</code>
neprovádí žádné vedlejší efekty, jedná se pouze
o transformaci procesu s požadavky typu <code>F[_]</code>
na hodnotu typu <code>F[Unit]</code> v případě <code>run</code>
resp. <code>F[A]</code> v případě <code>runLog</code>.
Je to až druhý <code>run</code> na hodnotě typu <code>Task[Unit]</code>
resp. <code>Task[A]</code>, jenž provede vedlejší efekty.
</p>

<p>
<code>run</code> a <code>runLog</code> jde použít pouze na procesy,
kde typ požadavku splňuje určité vlastnosti (přesněji: typ požadavků
musí mít instanci <code>Monad</code> a <code>Catchable</code>;
<code>Process</code> pak můžeme chápat jako monad transformer).
Například proces, jenž neprovádí žádné požadavky, má typ požadavku
<code>Nothing</code>, který tyto vlastnosti nesplňuje, proto nelze psát
</p>

<pre>
emit(1).runLog
</pre>

<p>
Pro procesy, jenž neprovádí žádné požadavky,
máme typový alias <code>Process0</code>
</p>

<pre>
emit(1): Process0[Int]
</pre>

<p>
a produkované prvky lze získat pomocí funkce <code>toList</code>
</p>

<pre>
emit(1).toList
</pre>

<p>
Alternativně můžeme využít kovarianci procesů a proces přetypovat,
aby měl požadavky typu <code>Task</code>:
</p>

<pre>
emit(1).liftIO.runLog.run
</pre>

<h2>Transformace proudů</h2>

<p>
Síla knihovny scalaz-stream spočívá v tom, že složitou funkcionalitu
lze poskládat z malých a znovupoužitelných dílků.
Například máme-li proces, jenž produkuje čísla 0, 1, 2, -3
</p>

<pre>
Process(0, 1, 2, -3)
</pre>

<p>
a proces, jenž filtruje kladná čísla
</p>

<pre>
process1.filter[Int](_ > 0)
</pre>

<p>
pak tyto procesy můžeme propojit pomocí funkce <code>|></code>
</p>

<pre>
Process(0, 1, 2, -3) |> process1.filter(_ > 0)
</pre>

<p>
čímž získáme proces, jenž produkuje čísla 1, 2.
<code>|></code> funguje jako roura z shellu,
zápis <code>p |> q</code> napojí výstup procesu <code>p</code>
na vstup procesu <code>q</code>. <code>process1.filter[Int](_ > 0)</code>
má typ <code>Process1[Int, Int]</code>. Typ <code>Process1[A, B]</code>
značí procesy, které dělají požadavky na prvky typu <code>A</code>
a produkují prvky typu <code>B</code>. <code>Process1[A, B]</code> je typový alias
pro <code>Process[Env[A,Any]#Is, B]</code> &ndash; typ požadavků tedy není <code>A</code>,
ale <code>Env[A,Any]#Is</code>. Alternativně lze místo <code>|></code> použít funkci
<code>pipe</code>, tj. <code>p.pipe(q)</code> je jiný zápis <code>p |> q</code>.
</p>

<p>
Modul <code>process1</code> je plný procesů typu <code>Process1</code>,
které jde použít pro transformaci proudů. Některé z těchto transformací
jako například <code>filter</code> nebo <code>collect</code>
se používají tak často, že si vysloužili zkratku, například místo
</p>

<pre>
Process(0, 1, 2, -3) |> process1.filter(_ > 0)
</pre>

<p>
můžeme psát
</p>

<pre>
Process(0, 1, 2, -3).filter(_ > 0)
</pre>

<p>
Jelikož <code>Process0[B]</code> je podtyp <code>Process1[A, B]</code>,
lze proces typu <code>Process0[B]</code> použít všude, kde je očekáván proces
typu <code>Process1[A, B]</code>:
</p>

<pre>
io.linesR("file.txt") |> emit(1)
</pre>

<p>
Roura funguje na principu pull. Máme-li <code>p |> q</code>,
roura interpretuje <code>q</code> a v okamžiku, kdy <code>q</code>
požaduje prvek z <code>p</code>, roura začne interpretovat <code>p</code>,
dokud <code>p</code> nevyprodukuje prvek nebo neskončí, pak pokračuje
v interpretaci <code>q</code>. Jelikož proces <code>emit(1)</code>
žádný prvek nepožaduje, není důvod začít interpretovat proces
<code>io.linesR("file.txt")</code>, tedy k otevření souboru
<code>file.txt</code> nedojde.
</p>

<p>
Hodnoty typu <code>Process1</code> jde kombinovat standardním způsobem. Například vezmeme-li
</p>

<pre>
val p: Process1[Int, Int] = await1
val q: Process1[Int, Int] = process1.skip
</pre>

pak

<pre>
(p ++ q).repeat
</pre>

<p>
je proces, jenž vypustí každý druhý prvek. <code>process1.skip</code>
načte jeden prvek a skončí, žádný prvek není vyprodukován.
<code>await1</code> načte jeden prvek, vyprodukuje ho a skončí.
Zobecněním <code>await1</code> je proces <code>process1.take(n)</code>,
který načte <code>n</code> prvků a skončí, přičemž každý prvek je ihned
po načtení vyprodukován. <code>await1</code> je tedy totéž, co <code>process1.take(1)</code>.
Například chceme-li aplikovat filtr pouze na prvních 5 prvků, můžeme psát
</p>

<pre>
process1.take[Int](5).filter(_ > 0) ++ process1.id
</pre>

<p>
kde <code>process1.id</code> je identita &ndash; proces,
který načítá prvky a beze změn je produkuje.
</p>


<h2>Psaní vlastních transformací</h2>

<p>
Důležitými stavebními kameny při psaní procesů typu <code>Process1</code>
jsou funkce <code>await1</code> a <code>flatMap</code>. <code>flatMap</code>,
známý ze sekvencí, zamění každý prvek procesu za proces.
<code>Process(1, 2, 3).map(f)</code> se chová jako
</p>

<pre>
emit(f(1)) ++ emit(f(2)) ++ emit(f(3))
</pre>

<p>
a <code>Process(1, 2, 3).flatMap(f)</code> se chová jako
</p>

<pre>
f(1) ++ f(2) ++ f(3)
</pre>

<p>
Mějme predikát <code>positive</code> na celých číslech:
</p>

<pre>
def positive(i: Int) = i > 0
</pre>

<p>
Chceme-li definovat <code>process1.filter(positive)</code>, začneme
procesem, který přefiltruje jeden prvek a pak skončí:
</p>

<pre>
val filterOne = await1[Int].flatMap { x =>
  if (positive(x)) emit(x)
  else empty
}
</pre>

<p>
Je-li <code>x</code> kladné, je vyprodukováno (<code>emit(x)</code>),
v opačném případě není vyprodukováno nic (<code>empty</code>).
S  pomocí <code>filterOne</code> definujeme <code>process1.filter(positive)</code> jako
</p>

<pre>
filterOne.repeat
</pre>

<p>
Ekvivalentem zápisu <code>await1.flatMap(f)</code> je zápis <code>receive1(f)</code>.
Proces <code>receive1(f)</code> načte prvek <code>x</code> a pokračuje procesem <code>f(x)</code>.
Pokud se žádný prvek načíst nepodaří, pokračuje procesem <code>empty</code>.
</p>

<p>
Procesy typu <code>Process1</code> mohou mít stav, můžeme tak napsat například proces,
který odstraní duplikáty:
</p>

<pre>
def nub[A](history: Set[A] = Set.empty[A]): Process1[A, A] =
  receive1 { x =>
    if (history.contains(x)) nub(history)
    else emit(x) ++ nub(history + x)
  }
</pre>

<p>
Prvky, které se objevily, ukládáme do množiny <code>history</code>.
Pokud se prvek neobjevil, tak ho vyprodukujeme pomocí <code>emit</code> a pokračujeme
s množinou rozšířenou o <code>x</code> (rekurzivní volání <code>nub(history + x)</code>).
</p>

<p>
V některých situacích <code>receive1</code> nestačí.
Například chceme-li vytvořit <code>Process1</code>,
jenž sečte všechna čísla a poté součet vyprodukuje:
</p>

<pre>
def badSum(s: Int = 0): Process1[Int, Int] = receive1 { x =>
  badSum(s + x)
}
</pre>

<p>
<code>badSum</code> součet nevyprodukuje. Součet bychom chtěli
totiž vyprodukovat až poté, co jsou všechna čísla sečtena,
jenže jak to poznat? Jak poznat, které číslo je poslední?
Pro tyto případy je k dispozici funkce <code>receive1Or</code>:
</p>

<pre>
def sum(s: Int = 0): Process1[Int, Int] = receive1Or[Int, Int](emit(s)) { x =>
  sum(s + x)
}
</pre>

<p>
První parametr funkce <code>receive1Or</code> je proces, který se použije v případě, že
už byly načteny všechny prvky &ndash; v našem případě <code>emit(s)</code>.
Funkce <code>receive1(f)</code> je tedy zkratkou za <code>receive1Or(empty)(f)</code>.
</p>

<h2>Závěr</h2>

<p>
Ukázali jsme si, jak lze dva procesy propojit rourou.
Roura (<code>pipe</code>) napojí jeden proces na proces typu <code>Process1</code>.
Příště se budeme zabývat procesy s vedlejšími efekty a ukážeme si propojení tvaru T
(<code>tee</code>), které nám dovolí napojit dva procesy na proces typu <code>Tee</code>.
</p>

</body>
</html>
