<!DOCTYPE html>
<html>
<head>
<meta http-equiv="content-type" content="text/html; charset=utf8">
<title>scalaz-stream 1: Začínáme</title>
</head>

<body>
<h1>scalaz-stream 1: Začínáme</h1>

<p>
Knihovna <a href="https://github.com/scalaz/scalaz-stream">scalaz-stream</a>
slouží ke zpracování proudů dat v programovacím jazyce Scala.
V úvodním článku si řekneme, co to proud dat je,
kde se proudy dat vyskytují a jak je knihovna
scalaz-stream užitečná při jejich zpracování.
</p>

<p>
Proud dat je posloupnost dat, kde data přicházejí postupně a může jich být i nekonečně mnoho.
Příkladem proudu dat je proud řádků ze souboru nebo proud z databáze s výsledky dotazu.
Skládá-li se aplikace z komponent, jenž komunikují zasíláním zpráv,
máme proudy zpráv mezi komponentami.
</p>

<p>
To všechno jsou příklady proudů, s kterými knihovna scalaz-stream může manipulovat.
Nicméně čtení ze souborů řeší <code>BufferedReader</code>, chceme-li mít aplikaci
složenou z komponent, jenž si posílají zprávy, můžeme použít aktory z knihovny Akka.
Proč tedy používat knihovnu scalaz-stream?
</p>

<ul>
<li>Jednotnost. S různými proudy lze pracovat stejným způsobem.
Nezáleží na tom, zda je proud synchronní nebo asynchronní,
zda je konečný nebo nekonečný,
zda přichází ze souboru, z databáze nebo z fronty zpráv.
Jednotnost zvyšuje znovupoužitelnost kódu.
</li>
<li>
Automatická správa zdrojů. Některé proudy bývají spojeny se
vzácným zdrojem &ndash; např. otevřeným souborem nebo
spojením do databáze. Knihovna scalaz-stream se automaticky
postará o otevření a včasné uzavření zdroje.
Díky tomu chyby, kdy čteme z neotevřeného zdroje
nebo zdroj neuzavřeme, nemohou nastat.
</li>
<li>Množství kombinátorů. Knihovna scalaz-stream obsahuje řadu
funkcí, pomocí nichž je možné proudy transformovat a kombinovat.
</li>
</ul>

<p>
Nyní si knihovnu scalaz-stream předvedeme na jednoduchém příkladu.
Poté se podíváme na srovnání knihovny scalaz-stream s jinými knihovnami
pro zpracování proudů dat.
</p>

<h2>Příklad: Čtení řádků ze souboru</h2>

<p>
Začneme programem, který vypíše řádky souboru na standardní výstup:
</p>

<pre>
io.linesR("countries.txt")
  .to(io.stdOutLines)
  .run.run
</pre>

<p>
Výraz <code>io.linesR("countries.txt")</code> reprezentuje proud řádků ze souboru
<code>countries.txt</code>. Metodou <code>to</code> pošleme obsah proudu na standardní výstup.
Výraz <code>io.linesR("countries.txt").to(io.stdOutLines)</code> je popis toho, co se má stát.
Aby se to stalo, musíme popis spustit, což se provede dvojím voláním <code>run</code>.
</p>

<p>
Některé funkce známé z kolekcí lze aplikovat i na proudy (např. <code>filter</code>,
<code>map</code>, <code>collect</code>, <code>zip</code>, <code>take</code>,
<code>++</code>, &hellip;).
Následující kód vypíše hlavní město České republiky (jsou-li v souboru <code>capitals.txt</code>
právě hlavní města zemí ze souboru <code>countries.txt</code> a to navíc ve stejném pořadí):
</p>

<pre>
io.linesR("countries.txt")
  .zip(io.linesR("capitals.txt"))
  .collect { case ("Czech republic", capital) => capital }
  .once
  .to(io.stdOutLines)
  .run.run
</pre>

<p>
<code>zip</code> udělá z proudu zemí a proudu hlavních měst jeden proud, jenž obsahuje dvojice
(země, hlavní město). <code>collect</code> dostane proud vytvořený funkcí <code>zip</code>
a napřed z něj vyfiltruje dvojice tvaru <code>("Czech republic", capital)</code>,
z nichž poté vybere hlavní města.
<code>once</code> je zkratka za <code>take(1)</code> &ndash; z proudu vezme první prvek.
</p>

<p>
Ekvivalentní kód v Javě vypadá následovně:
</p>

<pre>
try (
  BufferedReader countries = new BufferedReader(new FileReader("countries.txt"));
  BufferedReader capitals = new BufferedReader(new FileReader("capitals.txt"))
) {
  String country, capital;
  while ((country = countries.readLine()) != null && (capital = capitals.readLine()) != null) {
    if (country.equals("Czech republic")) {
      System.out.println(capital);
      break;
    }
  }
}
</pre>
 
<h2>Srovnání s dalšími knihovnami pro zpracování proudů</h2>

Pojďme se podívat, čím se knihovny pro zpracování proudů liší:
 
<ul>
<li>Možnosti. Jak moc nás knihovna omezuje?</li>
<li>Jednoduchost. Jak těžké je naučit se knihovnu používat?</li>
<li>Automatická správa zdrojů. Musí se o uzavírání zdrojů starat uživatel knihovny?</li>
<li>Časová složitost. Jaká je časová složitost operací s proudy?</li>
<li>Rozšířenost. Kolik má knihovna uživatelů?</li>
</ul>
 
<h3>Iterátory (synchronní kolekce) a reactive extensions (asynchronní kolekce)</h3>

<p>
V Javě i jiných programovacích jazycích můžeme pracovat s proudy dat pomocí iterátorů.
Na rozdíl od knihovny scalaz-stream se iterátory nepostarají o uzavírání zdrojů,
to zůstane stále na programátorovi. Další nevýhodou iterátorů je, že nepodporují asynchronní
proudy &ndash; například při čekání na výsledky z databáze zablokuje iterátor vlákno, v němž
běží.
</p>

<p>
Iterátory mají rozhraní <code>Iterable</code>.
Knihovny z rodiny reactive extensions přináší duální rozhraní <code>Observable</code>,
které slouží pro asynchronní proudy. Bohužel ani <code>Observable</code> se nepostará
o uvolňování zdrojů.
Navíc oddělením synchronních proudů od asynchronních proudů vzniká problém
se znovupoužitelností kódu &ndash; kód napsaný pro rozhraní <code>Iterable</code>
nebude fungovat s rozhraním <code>Observable</code> a naopak.
</p>

<p>Kromě toho mají obě rozhraní problém s časovou složitostí některých operací.
Například časová složitost zřetězení proudů bude záležet na uzávorkování: zřetězení uzávorkované
doleva (tj. <code>(a ++ b) ++ c</code>) bude mít kvadratickou časovou složitost a zřetězení
uzávorkované doprava (tj. <code>a ++ (b ++ c)</code>) bude mít lineární časovou složitost.
S knihovnou scalaz-stream na uzávorkování nezáleží,
zřetězení má vždy lineární časovou složitost.
</p>

<h3>Knihovny založené na principu inversion of control</h3>

<p>
Jak vyřešit problém s uvolňováním zdrojů? Jednoduše, nedat uživateli možnost zdroje
alokovat ani uvolňovat. Příkladem je funkce
</p>

<pre>
def eachLine(path: String, f: String => Unit): Unit
</pre>

<p>
jenž otevře soubor <code>path</code>, pro každý jeho řádek zavolá funkci <code>f</code>
a poté soubor zavře. Tato funkce řeší problém s uvolňování zdrojů.
Cenou za to je ztráta kontroly &ndash;
například není možné načítání řádků předčasně zastavit,
vždy budou načteny všechny řádky souboru.
</p>

<p>
Principu, na němž je funkce <code>eachLine</code> založena, se říká
<a href="http://en.wikipedia.org/wiki/Inversion_of_control">inversion of control</a>.
Na tomto principu funguje i knihovna scalaz-stream a celá řada dalších
knihoven pro zpracování proudů s automatickou správou zdrojů.
Srovnání těchto knihoven lze najít v prezentaci o knihovně
<a href="https://dl.dropboxusercontent.com/u/4588997/Machines.pdf">Machines</a>,
přičemž knihovnu scalaz-stream lze považovat za vylepšené Machines.
</p>

<h2>Závěr</h2>

<p>
V tomto článku jsme se podívali, co knihovna scalaz-stream nabízí.
Příště se naučíme používat základní kombinátory z knihovny scalaz-stream.
</p>
</body>
</html>
